---
title: Statsministern om drönarincidenten
---

– Det är en allvarlig men inte oväntad incident, säger statminister Ulf Kristersson om den ryska drönare som närmat sig det franska hangarfartyget på besök i Sverige.

Statminister Ulf Kristersson (M) gick under fredagen ombord på franska hangarfartyget Charles de Gaulle som ligger vid kajen i Malmös hamn. Han passade på att kommentera onsdagens incident när en drönare närmat sig fartyget. En händelse som SVT kunde erfara under torsdagen.

– Det är ett ryskt agerande som vi känner igen från andra ställen. Det är väldigt svårt att se att det skulle vara en tillfällighet, säger Ulf Kristersson.

Drönaren upptäcktes av den svenska marinen och kunde störas ut.

”Viktig markering”
Regeringen pekade under torsdagen ut Ryssland som sannolikt ansvarig för kränkningen av svenskt luftrum.

– Det viktigaste är att säga som det är, att tala klartext, det är en viktig markering, säger Ulf Kristersson.

Drönarincidenten inträffade i samband med att ett ryskt militärt fartyg befann sig på svenskt territorialvatten i Öresund. Försvarsmakten satte in motåtgärder mot drönaren, som man sedan tappade kontakten med. Det är i nuläget oklart vad som hände med drönaren. Försvarsmakten genomför nu en utredning av incidenten.

– Nu pågår en teknisk analys så vi inväntar den innan vi har exakta detaljer, men jag tycker att sannolikheten för att det är en avsiktlig rysk kränkning av svenskt luftrum är mycket stor, säger Ulf Kristersson.

Det utpekade fartyget fortsatte in i Östersjön.

Franska ministerns hyllning till Sverige
Frankrikes utrikesminister Jean-Noël Barrot kallade under en pressträff i Malmö på fredagen drönarincidenten för ”en löjlig provokation” – och tackade Sverige för hanteringen.

– Jag lovordar den säkerhetsinsats som utfördes av svenska myndigheter och väpnade styrkor. Det var en effektiv hantering av incidenten, sa Jean-Noël Barrot.

Hör statsministern i klippet ovan.
